---
title: Sintaksės klaidos. VARDININKAS
date: 2025-05-08T12:33:00.000Z
description: J.Šukys „Lietuvių kalbos linksniai ir prielinksniai"
---
<https://mokslai.lietuviuzodynas.lt/lietuviu-kalba/sintakses-klaidos-2>

Vardininkas yra svarbiausias lietuvių kalbos linksnis. Jis dedamas į žodynus, įvardija kalbamąjį dalyką (todėl vardininkas). Kalboje vardininkas dažniausias, tačiau reikšmių turi nedaug. Vardininkas paprastai reiškia sakinio veikėją - jeigu tai asmuo (**a**), o plačiau imant, subjektą - tai, apie ką sakinyje kalbama (**b**):

* **a.** *Prieklėty tėvelis dalgį plaka. Vaikai žaidžia. Aš nekaltas.*
* **b.** *Saulutė tekėjo, lapeliai mirgėjo. Pagaliau sužviegė garvežys, rečiau sudundėjo ratai ir traukinys, iš lėto trinksėdamas, sustojo.*

Vardininkas neretai reiškia būvį, pasako, kas per daiktas (toks būvis nusakomas daiktavardžiais) (**a**) arba koks tai daiktas (toks būvis reiškiamas būdvardiškaisiais žodžiais) (**b**):

* **a.** *Nemunas yra didžiausia Lietuvos upė. Varna - paukštis.*
* **b.** *Mokslo šaknys karčios, bet vaisiai saldūs.Visi buvo linksmi iir laimingi.*

Iš didesnių vardininko vartojimo klaidų yra tik dvi. Vardininkas netinka, kur reikia dalies (kitaip – neapibrėžto kiekio) kilmininko – paprastai su veiksmažodžiais būti, pasitaikyti, atsirasti, įvykti, kilti, daugėti, mažėti, atvykti, ateiti, atvažiuoti. Vartotina *Miške yra vilkų* (ne vilkai, nes ne visi pasaulio vilkai tame miške yra). *Ar kefyro* (ne kefyras) *yra?.* *Visada buvo ir bus dorų žmonių* (ne dori žmonės). *Ten randama aukso* (ne randamas auksas).

Suabejoję, ar reikia vardininko, ar dalies kilmininko, vardininką mintyse keiskime kilmininku. Jeigu jis atrodo tinkamas - jį ir vartokime.

Vardininkas nevartotinas vietoj šauksmininko kreipiniui reikšti. Kreipinio vardininkų ypač pagausėjo sovietmečiu pagal rusų kalbos pavyzdį, nes ji šauksmininko nėra išlaikiusi. Dažniausiai yra suklystama kreipiantis į asmenis. Turime sakyti *Rimai* (ne *Rimas*)*, palauk!*. *Nijole* (ne *Nijolė*)*, kur bėgi? Kas naujo, kaimyne*(ne kaimynas)*?*

Kai prie kreipinio yra priedėlis, jam irgi reikėtų parinkti šauksmininko formą. Pagal sovietmečio *draugas ministre, draugas vedėjau* dar toleruojama *ponas ministre, ponas vedėjau*, bet geriau pereiti prie *pone ministre*, *pone vedėjau*.Tai labiau atitinka lietuvių kalbos sistemą, prisiminkim senoviškus tarmių emocingus šūktelėjimus *pone Dieve, pone karaliau!* Ir kitais atvejais priedėlius deriname prie šauksmininko: sakome *parlamentare Juozaiti, deputate Petraiti*, nes *parlamentaras Juozaiti, deputatas Petraiti* skamba neįprastai, nemandagiai. Kai *ponas* sakomas ne kaip priedėlis, vartotinas tik jo šauksmininkas: *Pone* (ne *Ponas*)*, kiek dabar valandų?* Kreipiantis ne į asmenį (o tai kalboje įmanoma, nors atsakymo ir nesitikime), paprastai neklystama: *Vai žirgeli juodberėli* (negirdėti *Vai žirgelis juodberėlis*)*, taisyk kojas į kelelį*. *Gegutėle* (ne *Gegutėlė*)*, užkukuok!*

Pats šauksmininkas reiškia tik kreipinį, jokių kitų reikšmių neturi, todėl jį vartojant niekada neklystama, ir jo šioje knygoje atskirai neaptarsime. Svarbiausia tą senovišką linksnį kalboje išlaikyti, nepasiduoti kitų kalbų įtakai ir nepakeisti vardininku.

Kalboje kartais vardininkas ir šauksmininkas suartėja. Reiškiant apibendrintą kreipinį, daiktavardį žmogus galima pavartoti dvejopai: *ir Atspėk žmogus*, *ir Atspėk, žmogau, iš kur bėda ateis*; *Ką tu, senas žmogus*, ir *Ką tu, senas žmogau, prieš vėją papūsi.* Vardininkų pasitaiko ir kreipiantis lyg netiesiogiai, atsargiai: *Gal Jonas* (ir *Jonai*) *man padėsi? Ar tėvelis* (ir *tėveli*) *leisi mane į klubą?* Dar minėtinas vardininkas, kai mokyklose, kitose įstaigose asmenys šaukiami pagal sąrašus, ir tokį vardininką atsiliepiantysis suvokia kaip šauksmininką: *Adomaitis! Balsys! Butkutė!* Vis dėlto sakiniuose tokiu atveju reikėtų šauksmininko: *Adomaiti ir Butkute - prašom prie lentos!*

Tam tikri vardininkai, paprastai sutapę su įvardžiais, kelintiniais skaitvardžiais, reiškia laiką: laiko trukmę (**a**) arba pasikartojančius laiko tarpus (**b**). Toks laiko vardininkas būdingas daugeliui tarmių, tautosakai, tačiau oficialiuose bendrinės kalbos stiliuose jo vietoj vis dažniau vartojamas galininkas, taigi dabar čia yra dvejopa raiška:

* **a.** *Trečia diena* (plg. *Trečią dieną*) *daržus ravim*. *Dėdė antras mėnuo* (plg. *antrą mėnesį*) *serga*.
* **b.** *Jis kas vakaras* (plg. *kas vakarą*) *pas mus ateina*. *Kas mėnuo* (plg. *Kas mėnesį*) *važiuoju pas gydytoją*.

Tokią laiko vardininko vartoseną remia ir grožinės literatūros klasika: J*au kokie metai Juro niekas nematė miestely* (P.Cvirka). *Tai gaisro ugnis šviečia diena naktis* (Maironis).

Su kiekiniais skaitvardžiais ir kai kuriais įvardžiais vardininkas gali nusakyti ir vietą, bet čia paprastai taip pat yra kitokios raiškos: *Stovėjau keli žingsniai* (plg. *Per kelis žingsnius*; *už kelių žingsnių*) *nuo lango*. *Ežeras buvo penki kilometrai* (plg. *už penkių kilometrų*; *penkių kilometrų atstumu*) *nuo miesto*.

Pasakymais, sudarytais iš įvardžio kas ir vardininko, nurodoma ne tik vieta, kiek tam tikru dažnumu pasikartojantis daiktas, reiškinys, asmuo: *Kas namai - savi dūmai*. *Kas žingsnis krūptelėjau*.

Ar gali vardininkas reikšti objektą? Ar klaida sakyti *Reikia šienas pjauti* vietoj *Reikia šieną pjauti*?

Nors vardininkas yra be objekto, o subjekto linksnis, tačiau beasmeniuose sakiniuose lietuviai nuo žilos senovės vardininku objektų nusakydavo, pvz: *Reikia šienas pjauti*. *Pienas gerti sveika*. Tokį vardininką (beje, ištisai vartotą Kazimiero Būgos) Jonas Jablonskis net laikė norminiu. Šis vardininkas dar ir šiandien dažnas tautosakoje ir tarmėse, ypač rytų aukštaičių; daug jo randame grožinės literatūros klasikoje: *Ne sodinti girios reikia, bet mylėti.* (V.Krėvė). *Vaikas dar reikėjo nuprausti, aprengti* (P.Cvirka).

Toks vardininkas laisvuosiuose stiliuose nelaikytinas klaida, bet dabar jo vietoj oficialiuose stiliuose jau įsigalėjęs vardininkas. Paprastai vartojama: *Faktus* (ne *Faktai*) *būtina tikrinti*. *Reikės pateikti pasą* (ne *pasas*).

Šiaip jau galininkiniai veiksmažodžiai valdo objekto galininką, bet iš jų padaryti neveikiamieji dalyviai paprastai eina vardininku: *Šalia kelio vieškelėlio ugnelė kūrenta* (daina); geriau negu *ugnelę kūrenta*, nors – ugnelę kūreno. *Visur balta - ar ne miltai malta?*; geriau negu *miltus malta*, nors – miltus malė.

Kai veiksmažodis valdo ne galininką, o kokį kitą linksnį, šis linksnis su neveikiamaisiais dalyviais išlieka nepakitęs - nevirsta vardininku. Sakoma: *Jis atstovavo mūsų šaliai* (klaida atstovavo mūsų šalį), todėl reikia: *Šiame forume buvo atstovaujama mūsų šaliai* (ne *mūsų šalis*).

Nors sakome *jie supranta* (*myli, gerbia..*) *vienas kitą*, beasmeniniuose sakiniuose sakytina *Reikia suprasti* (mylėti, gerbti..) *vienam kitą*.

Yra vadinamasis vardo vardininkas, kuriuo dažniausiai reiškiami literatūros, dailės, muzikos ir kitų sričių meno kūrinių pavadinimai (šitoks vardo vardininkas imamas į kabutes): *Apsakyme „Marti“* (ne *apsakyme „Marčioje“*) *Žemaitė pavaizdavo to meto kaimą*.

Svyruojama nusakant į kabutes imamus simbolinius įstaigų, įmonių ir kitokių objektų vardus. Tokie oficialūs pavadinimai dabar paprastai registruojami parinkus vardininko formą, pvz: *AB „Sparta“* (buvęs trikotažo fabrikas „Sparta“, kurį lietuviai iš tradicijos dažniau vadindavo „Spartos“ fabrikas. Ir dabar išlikusi tradicija mokyklų simbolinius vardus nusakyti tik kilmininkais, pvz: *„Aušros“ gimnazija*, *„Vyturio“ vidurinė mokykla*. Kitais atvejais leidžiama vartoti pasirinktinai: *Sesuo dirbo leidykloje „Vaga“* arba *„Vagos“ leidykloje*.

Gyvesnis, buities kalbai teiktinesnis yra vardo kilmininkas, bet aiškesnis, patogesnis neretai būna vardo vardininkas, nes šnekamoji kalba kabučių neperteikia, ir gali susidaryti dvisprasmybė, pvz.: *Koncertavo „Lietuvos“ ansamblis* (kuris Lietuvos ansamblis?. Aiškiau: *ansamblis „Lietuva“*. Jei iš konteksto ar situacijos aišku, apie ką kalbama, objekto pobūdį nurodantis žodis paprastai nesakomas ir kaitomas vien vardas: *Sesuo dirbo „Vagoje“.* *Užsisakiau „Respubliką“*. *Nugalėjo „Žalgiris“*.

Nesimbolinių, ne kaip nors oficialiai suteiktų, o tradicinių vardų objektus - miestus, kaimus, upes, ežerus ir pan. įprasta nusakyti vardo kilmininkais, o ne vardininkais. Vietoj *miestas Kaunas*, *upė Šventoji* K.Būga teikė *Kauno miestas*, *Šventosios upė* arba tiesiog *Kaunas*, *Šventoji*.
